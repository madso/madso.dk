---
layout: single
title:  "Kaikoura Delfiner"
categories:
  - rejse
tags:
  - nz2011
  - newzealand 2011
  - Kaikoura
  - Delfiner
---
Mads vågnede som altid tidligt og fik med det samme vækket Line. Vi fik spist morgenmad, pakket bilen og kørte afsted til Kaikoura. Vi ankom så der lige var tid til en tissepause for Mads og frokost på stranden, inden at vi skulle være klar ved Dolphin Encounter centret. Efter lidt ventetid fik vi udleveret vådedragter og blev klædt om. Herefter var der en kort introduktionsvideo med alle de nødvendige informationer - baseret på de dumme amerikanere, som skal have alt skåret ud i pap!
Efter en kort bustur til South Bay kom vi om bord på båden og afsted for at finde delfiner. Delfinerne var sidst blevet spottet cirka 45 min sejlads derfra. Dolphin Encounter firmaet benyttede kun øjene til at spottet delfinerne og brugte intet teknik. På vejen hen til delfinerne, så vi albatrosser og et par enkelte sæler. Det var meget imponerende at se de kæmpe store fugle. Et par stykker af dem kom meget tæt på båden, men det var umuligt at tage billeder af dem.

{% include img_figure.html idx=1 caption="Line på vej ud til delfinerne" %}

Lige pludselig annoncerede de i højtalerne, at de havde spottet delfinerne, og vi skulle gøre klar til at hoppe i vandet. Vi fik iklædt os hætte, dykkermaske, snorkel og svømmefødder. Så satte vi os tilrette bagerst på båden og ventede på signal til, at vi måtte hoppe i vandet. Da delfinerne var rigtig tæt på båden fik vi signal, og vi gled alle stille og roligt i vandet.

{% include img_figure.html idx=2 caption="Delfiner" %}

Så var det bare om at svømme hen til delfinerne. Til vores overraskelse var delfinerne meget interesseret i at svømme sammen med os. VI havde begge forventet, at delfinerne hurtigt ville svømme væk, men det gjorde de ikke. Vi havde fået af vide, at vi kunne prøve at gøre os interessante for delfinerne ved at sige lyde, mens vi snorklede. Det kunne vi tydeligt se virkede, da delfinerne vendte om og kom hen tl en for at undersøge, hvad det var for nogle lyde man lavede. Det var en vild og urealistisk fornemmelse af svømme med vilde dyr i det åbne hav. Det var super fedt, når man fangede delfinernes interesse og ligefrem kunne fange øjenkontakt med dem.

{% include img_figure.html idx=3 caption="Delfiner" %}

Nogle gange blev man lidt overraskede, når en delfin kom susende nede fra dybet lige op i mod én og drejede af i sidste øjeblik. Det var også utrolig flot, når man kunne se delfinerne svømme lige under en, for derefter at kigge op fra vandet og se dem hoppe op lige foran en. Så kunne man virkelig fornemme, hvor tæt de var på en. Det var omkring 300 delfiner, så til tider lå man helt alene med 10-20 delfiner svømmende omkring en. Line så en mor delfin med sin unge under sig. Når delfinerne var kommet for langt væk, blev vi kaldt hen til båden igen, hvorefter båden sejlede os hen til delfinerne igen. Det gjorde vi 4 gange.

{% include img_figure.html idx=4 caption="Delfiner" %}

Til sidst kom vi op i båden og skiftede til tørt tøj. Der var fra båden mulighed for at se delfinflokken svømme afsted langs med båden. Vi fik et godt indtryk af, hvor mange delfiner, der var i flokken, og vi fik set delfinerne lave nogle flotte spring. Flere af dem lavede 360 graders spring i luften.
Derefter havde vi en lang sejltur hjem på cirka 1 time. På vejen tilbage måtte flere på båden tale i den store telefon inkl. Line, da man fik det ret dårligt af kombinationen af høje bølger og for meget saltvand! Mads havde også en krise, men holdt det dog indenbords. På trods af dette var vi begge enige om, at dette var en af de fedeste oplevelse, vi havde haft i New Zealand.
Da vi kom tilbage til centret fik vi et varmt bad. Indeni byen fik vi booket en kajaktur til dagen efter, fik handlet ind til de sidste dage og fandt en campingplads.
