---
layout: single
title:  "Sydney Taronga Zoo"
categories:
  - rejse
tags:
  - nz2011
  - newzealand 2011
  - Taronga Zoo
---
Vi startede dagen med at tage den gratis bybus nr. 555 ned til havnen. Det var dog næsten endt med at vi alligevel var gået derned, da Mads næsten ikke havde tålmodighed til at vente 10 min på bussen :-)
Da vi kom ned til havnen tog vi færgen ud til Taronga Zoo. Fordi vi kom med færgen og ikke havde købt en bus billet til hovedindgangen måtte vi gå den lange vej til havens bagindgang cirka 250 m (Australierne er åbenbart lige så dovne, som Amerikanerne). Da vi startede ved bagindgangen så vi først alle de traditionelle dyr i zoo såsom løver, tiger, bjørne, giraffer, elefanter mm. Der var blevet født en lille tigerunge, men den var desværre ikke at se. Elefanterne var rigtig fine. Mens vi var der fik de bad af dyrepasserne, så det var rigtig sjovt at se. Girafferne havde en fold, hvorfra der var en flot udsigt til Sydney Harbour med Operahuset, broen og skyskrabere. Så girafferne havde en rigtig fin udsigt :-)

{% include img_figure.html idx=1 caption="Taronga Zoo" %}

Men grunden til at vi var taget i zoo var for at se de Australske dyr. Da vi kom ind i den australske afdeling af haven, så vi forskellige salgs kænguruer, wallabies, emuer, næbdyr og selvfølgelig koalabjørne. Der var en rigtig fin indhegning, hvor man kunne gå frit omkring sammen med kænguruer og emuer. Line var en lille smule bange for emuen, men det var sjovt at se kænguruerne helt tæt på. Man følte sig dog ret meget som en turist, da australierne bestemt ikke var imponeret! Vi betalte ligeledes for at komme ind i koalaindhegningen. Vi kunne komme helt tæt på nogle koala unger (Joes), men man måtte desværre ikke røre ved dem. Vi fik taget nogle rigtig gode billeder sammen med koalaerne. Vi var så heldige, at en af koalaerne vågnede op, mens vi var derinde. De sover ellers 20 timer i døgnet! De var fantastiske søde at kigge på, og man havde hele tiden lyst til at røre ved dem. I haven skulle der ligeledes være wonbats (en lille gris), men den var desværre ikke at se. Der var også tasmanske djævle, som vi godt nok så, men kun at den lå på ryggen med alle fire ben i vejret og sov i sin hule. Så den var der ikke meget gang i.

{% include img_figure.html idx=2 caption="Koala" %}

Mens vi var inden i haven så vi også et sælshow, som var meget imponerende. De forskellige sæler kunne en masse sjove kunster, så der kunne Mouritz eller zoo i Odense ikke helt være med. Undervejs i showet kom der små moraler i form af at mennesker skal passe på naturen. Når disse små moraler kom skiftede musikken fra en glad melodi til en dramatisk melodi - meget Amerikansk og meget underholdende!

{% include img_figure.html idx=3 caption="Koala" %}

Da vi havde gået lidt mere rundt i haven, var vi klar til at skulle ud. Man kunne tage en gondol (gondalol, som Line kalder det) ned til bagindgangen af haven. Det passede os fint, for så kunne vi lige se sælerne, som var nederst i haven. Men da vi kom ned med gondolen fandt vi ud af at vi ikke kunne komme ind i haven igen den vej. Så vi blev nødt til at tage gondolen hele vej op igen og måtte gå ned til sælerne. Der var dog ikke meget ved at se sælerne i indhegningen, når nu man havde set dem live i New Zealand.
Vi tog færgen ind til havnen igen og tog gratisbussen tilbage i hotellet, hvor vi fik slappet lidt af. Om aftenen spurgte vi i receptionen om vej til en restaurant. Vi spurgte om receptionisten kendte et godt sted med australsk mad, men han kiggede meget mærkeligt på os. Der fandtes åbenbart ikke rigtig australsk mad. Men han fik guidet os hen til et godt steakhouse, hvor vi fik nogle super bøffer. På vejen hjem gik vi først langs med Darling Harbour. Der var virkelig gang i den med masser af festklædte mennesker. Derefter gik vi en tur til Hyde Park og på vejen hjem var vi forbi en lille isbod og få desserten.
