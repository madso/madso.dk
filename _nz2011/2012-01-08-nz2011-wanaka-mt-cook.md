---
layout: single
title:  "Wanaka Mt Cook"
categories:
  - rejse
tags:
  - nz2011
  - newzealand 2011
  - Wanaka
  - Mt Cook
  - Skydive
---
Vi tjekkede ud af hotellet kl. 9.30 og mødtes med Laura, som var ved at rydde op efter et bryllup, som hun havde været arrangør af. Vi satte derefter kursen mod lufthavnen, hvor Line skulle have sin bryllupsgave. Den bestod af et 12000 fods tandem faldskærmsudspring! Det var desværre overskyet, så udspringet var udskudt til kl. 12.00. Vi kørte tilbage til Wanaka og fordrev ventetiden med at spise morgenmad, handle ind og booke kajaktur til dagen efter.

Kl. 12.00 var vi igen i lufthavnen, og skyerne var heldigvis drevet væk, så denne gang var det GO! Vi fik først lidt sikkerhedsinstruktioner, hvorefter vi trak i vores jumpsuits. Instruktørerne kom og hilste på os, og gav os vores harness. Herefter var det op i flyet, som lettede med det samme og fløj op i 12000 fod. Her blev luen åbnet og før man vidste af det, sad man med begge ben ude af flyet. Line sprang først, så Mads kunne se sin nye brud dumpe ud i det blå, før det var hans tur til at springe. Det startede med cirka 45 sekunders frit fald, som føltes noget længere i øjeblikket. En surealistisk oplevelse at falde frit i luften! Denne følelse kan ikke sammenlignes med noget andet.

{% include img_figure.html idx=1 caption="Flyveren" %}

Begge vores skærme foldede sig ud og vi svævede begge ned til landingsbanen med hver sin instruktør på ryggen. På vejen ned var der en fantastisk udsigt over Wanaka og omegen, som kunne nydes i fulde drag. Da vi var landet sikkert, pumpede adrenalinen rundt i hele kroppen, og vi kunne slet ikke fatte, hvad vi lige havde gjort. Mentalt gik der et godt stykke tid før vi var nede på jorden igen! Det var en alternativ bryllupsgave, som altid vil blive husket!

{% include img_figure.html idx=2 caption="2 skydivere" %}

Efter skydivet kørte vi til Mt Cook. Igen en super smuk køretur igennem et fantastisk bjerglandskab. Da vi kørte ind til vejen der fører til Mt cook havde vi en super flot udsigt til bjerget hele vejen og til de flotte turkisblå bjergsøer. Da vi ankom til Mt Cook by gik vi ind på en cafe, hvor vi kunne få en tiltrængt kop kaffe. Det var en lækker terrasse med udsigt til bjergene og gletsjer, hvor vi kunne nyde det gode vejr. Vi brugte tiden til at få skrevet oplevelser fra bryllupsdagen ned.
Herefter fandt vi en campingsplads, hvor vi fik lavet lidt aftensmad og kunne få en god natssøvn, så vi var klar til kajak den næste dag.

{% include img_figure.html idx=3 caption="Campinghygge" %}
