---
layout: single
title:  "Sydney Opera House"
categories:
  - rejse
tags:
  - nz2011
  - newzealand 2011
  - Opera House
---
Dagen startede kl. 5.00 med en meget brat opvågning! Hotellets alarm startede med at tude og udråbe "EVAKUATE - EMERGENCY". Meget forvirret fik vi smidt noget tøj på og fik fat i tasken med vores penge og pas. Line nåede også at snuppe kameraet og sin vielsesring inden, at turen fik ned fra 7. sal med brandtrappen. Da vi kom helt ned kunne vi se brandvæsenet, men receptionisten fortalte hurtigt, at det var en falsk alarm. Det var nu en meget surrealistisk oplevelse, og det var ikke sådan lige at falde i søvn igen, da vi kom op på værelset igen.

Vores eget vækkeur ringede kl. 7.00, da vi havde booket en earlybird rundtur i Operahuset kl. 9.30. Vejrudsigten havde sagt til byger, men fra vinduet af så vejret fint ud. Vi havde dog ikke gået mange meter før at det begyndte at styrte ned. Vi holdt pause under en markise, hvor vi kunne spise vores morgenmad. Men da vi var færdige styrtede det forsat ned. Vi besluttede os for bare at tage vores regnjakker på og begynde at gå, men vi kom ikke langt før vores bukser og sko var komplet gennemblødte. Vi søgte ly for regnen i Queen Victoria Building, hvor Mads fik endnu en kaffe. Da tiden begyndte at rende fra os, måtte vestjyden bukke under og vi måtte tage en bus.

{% include img_figure.html idx=1 caption="Sydney Opera House" %}

Da vi ankom til Operahuset gik vi hen for at hente vores billetter, og vi kunne lige præcis nå at komme med på 9.00 turen i stedet for 9.30, som vi havde booket. Det skulle vise sig at være meget heldigt, da vores gruppe bestod af 5 andre personer, og den anden gruppe var kæmpe stor. Vi blev vist rundt i operahusets mange sale, og guiden fortalte diverse information om salene og byggeriet. Vores gruppe kom, som den eneste gruppe, ind i den store koncertsal, da salen blev lukket derefter. Da det regnede kom vi ligeledes lidt backstage, så regnen var godt for noget.

{% include img_figure.html idx=2 caption="Sydney" %}

Da touren var færdig var det næsten holdt op med at regne, så det passede bare perfekt. Vi gik over til The Rocks området, hvor der var et marked. Her fik vi lidt frokost og vi kiggede ind på The Rocks museet. Herefter gik vi op på Harbour Bridge, og så udsigten derfra. Vi gik ind til Pitt Street Mall, hvor vi ville shoppe lidt. Men desværre fandt vi ud af at Sydney er en ret kedelig og dyr shopping by, så vi fandt ingenting vi gad at købe. Der var ligeledes en milliard mennesker. Vi trængte derfor til at komme tilbage en tur på hotellet og få slappet lidt af.

{% include img_figure.html idx=3 caption="Sydney" %}

Om aftenen tog vi ind til The Rocks for at tage endnu en gratis guidet tour. Denne gang rundt i The Rocks området, hvor de første engelske fanger byggede deres hjem. Området kaldes The Rocks, da undergrunden er sten. I området ligger Sydneys ældste hus og hele 3 værtshuset, som påstår, at de er Sydneys ældste pub. Guiden kunne fortælle gode historier, om hvad der foregik i området dengang. Blandt andet om bar gæster, som blev drukket fulde og derefter kidnappet til at arbejde på skibe. Guiden var ikke helt så god, som ham vi havde på den første tur, men det var stadigvæk en spændende rundttur. På turen havde vi været forbi Australian Hotel, som ligeledes skulle være et gammelt hotel. Efter turen besluttede vi at tage derhen for at spise. På menukortet havde de gourmet pizzaer. Mads bestilte en pizza med saltvandskrokodille i kokusmarinade. Line bestilte en kængurupizza med tranebær. Hver pizza kostede 20 AUS (dvs. 120 kr), så vi havde høje forventninger. Men vi måtte desværre nok indrømme at det var mere specielt end det var gourmet. Ikke nok med at pizzaerne var dyre, så var der også meget små! Men det var meget sjovt at prøve. At drikke fik Mads en tynd øl og Line en smagsløs og flad cider. Så det var bare en mindeværdig middag :-)

Efter "Gourmetmaden" gik vi langs havnen fra Sydney Harbour til Darling Harbor. Vi kom til starten af havneområdet ligesom vagten skulle til at låse indgangen af, men vi kunne lige nå at smutte ind. Ovenikøbet tilbød vagten, at vi kunne få et lift bagpå hans golfvogn. Så vi nød køreturen ved havnen med udsigt til Harbour Bridge og Sydney skyline. Vi gik det sidste stykke til Darling Harbour, hvor vi fik stillet vores sult med en italiens is, som vi nød ved havnen inden vi tog tilbage til hotellet.
